<p>
  Na območju hriba Židovec, ki je najvišji vrh Poljanske gore, smo do sedaj
  raziskali več brezen. Tudi 11.5.2008 smo se odpravili do Židovca ter raziskali
  3 brezna, ki se odpirajo pod vrhom.
</p>
<p>
  Brezno 1 ima 8 x 5 metrov velik vhod. Spustimo se na dno (globina 12 m), na
  dnu katerega ležijo podorni bloki, ki jih prekriva listje in prst. Po zelo
  strmem podoru se spustimo do globine 19,5 metrov, kjer se brezno razširi v
  dvorano ter tudi konča.
</p>
<div class="slika450">
  <img
    src="/media/img/novice/2008/15/01_Brezno1.jpg"
    alt=""
    width="450"
    height="300"
  />
  <p>Brezno 1: Simon (v ospredju) in Srečko pred vhodom.</p>
</div>
<p>
  Brezno 2 ima 3,5 metrov širok okrogel vhod, ki je nekaj metrov pod robom
  zametano z vejami in prstjo. Nekaj preperelega lesa smo lahko odstranili.
  Zazijala je odprtina ob steni, skozi katero smo se spustili v 24 metrov
  globoko brezno, ki je dejansko razširjena tektonska razpoka.
</p>
<div class="slika450">
  <p>
    <img
      src="/media/img/novice/2008/15/02_Brezno2.jpg"
      alt=""
      width="450"
      height="300"
    />
    Brezno 2: vhod je zametan z lesom in prstjo. Ob steni smo očistili razpoko,
    dovolj široko za spust.
  </p>
</div>
<p>
  Največ smo si obetali od Brezna 3, ki ima mogočen vhod. Ugotovili smo, da gre
  za vodnjakasto brezno, globoko 32 metrov. Na dnu je lepo zasigana razpoka, ki
  se spusti do globine 35 m. Kakih 12 metrov od dna zija v steni veliko okno.
  Srečku je uspelo prečiti do okna, za katerim se odpira 6 m široko in bogato
  zasigano vzporedno brezno, ki ima dno v enaki višini, kakor glavno brezno.
</p>
<div class="slika450">
  <img
    src="/media/img/novice/2008/15/03_Brezno3.jpg"
    alt=""
    width="450"
    height="300"
  />
  <p>Brezno 3: Borivoj pod robom brezna.</p>
</div>
<div class="slika450">
  <img
    src="/media/img/novice/2008/15/04_Brezno3.jpg"
    alt=""
    width="450"
    height="300"
  />
  <p>Brezno 3: Srečko pripravlja pritrdišče.</p>
</div>
<p>
  Na akciji smo si ogledali tudi lokacijo prazgodovinske naselbine, ki leži v
  večji kotanji na vrhu Židovca. Tu smo pregledali manjšo jamo-razpoko, ki se po
  nekaj metrih konča. Brezna z velikimi vhodi, ki ležijo v bližini
  prazgodovinske naselbine, bi bila lahko zanimiva tudi kot morebitna najdišča
  ostalin iz obdobja obstoja naselbine. Žal so dna raziskanih brezen prekrita z
  listjem, lesom, prstjo ter podornim skalovjem.
</p>
<p>Na akciji smo sodelovali Srečko Vidic, Borivoj Ladišić in Simon.</p>
<p>Borivoj Ladišić</p>
