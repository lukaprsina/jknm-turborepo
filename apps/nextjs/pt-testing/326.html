<p>
  Torkovo popoldne je bilo prevroče za kmetijska dela in kot nalašč za hitri
  odziv na telefonski klic. Poklical je prijatelj iz Žvirč, da se mu je na
  gozdni vlaki odprla jama. Seveda sva z Andrejem pohitela, kot da gre za poziv
  na požar.
</p>
<div class="slika450">
  <img src="/media/img/novice/2013/25/2013_07_09_11_45_11_01.JPG" alt="" />
  <p>Z nasmehom v akcijo.</p>
</div>
<div class="slika450">
  <img src="/media/img/novice/2013/25/2013_07_09_11_46_30_01.JPG" alt="" />
  <p>Skozi ozek vhod v globino.</p>
</div>
<div class="slika450"></div>
<p>
  Ob prihodu sva videla posuto luknjo premera dobrega pol metra. Prvi sem se
  spustil na globino 26 m. Po krajšem razgledovanju jame sem opazil na podnu
  sifon, dolg kake 4 m, skozi katerega se ni dalo spustiti. Želja po
  nadaljevanju je bila zelo močna in res sem v steni opazil manjšo špranjo,
  skozi katero se je videlo, da je na drugi strani večja dvorana. Kljub temu, da
  prehod še ni bil odprt, je bilo odprto upanje po nadaljevanju. Na pomoč sem
  poklical Andreja, ki se mi je takoj pridružil z vso &raquo;bojno&laquo;
  opremo. Po vsaj enournem delu sva odprla prehod, skozi katerega sva se lahko
  spustila v dvorano. Na dnu dvorane je podor velikih skal, že pri spuščanju pa
  sem spet opazil nadaljevanje, ki pa se je kmalu končalo. Avanturo sva
  zaključila na cca 45 metrih globine.
</p>
<div class="slika450">
  <img
    src="/media/img/novice/2013/25/2013_07_09_11_53_12_01.JPG"
    alt=""
    width="480"
    height="360"
  />
  <p>Udor je relativno ozek.</p>
</div>
<div class="slika450">
  <img src="/media/img/novice/2013/25/2013_07_09_15_06_17_01.JPG" alt="" />
  <p>Zadovoljni po akciji.</p>
</div>
<p>
  Jama je sicer blatna in nima posebno lepih kapnikov, ima pa zelo zanimiv
  spiralni del na globini 26 m. Ni izključeno tudi nadaljevanje. Raziskovanje
  sva zaključila utrujena in zelo blatna, vendar zadovoljna, da se je zemlja
  odprla tako &raquo;globoko&laquo;.
</p>
<p>
  V akciji sva sodelovala Andrej Jaklič in <strong>Franci Blatnik</strong> s
  pomočjo domačina Roberta Bobna.
</p>
