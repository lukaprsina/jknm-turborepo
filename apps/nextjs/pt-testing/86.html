<p>
  Ta vikend je bil izreden, vsaj po številu gobarjev v gozdovih sodeč. Ker ti
  obiskovalci gozda običajno prečesavajo velike površine, marsikdo najde tudi
  kakšno špranjo, špranjico, polšno ali udor, ki ga preteklo leto še ni bilo.
  Tako sem dobil nekaj obvestil, kje je kakšna luknjica v tleh - izvedel sem za
  tri objekte JZ od Kotarjeve prepadne oz. med Jurno vasjo in Ljubnom.
</p>
<div>
  <p>
    V soboto sem naložil kramp, motiko, macolo, ... na svoj moped in odbrzel po
    lovskih stečinah. Objekte sem hitro našel. Prvi je bila ozka razpoka, širine
    nekaj cm, vendar dokaj plitva. Zaradi skale ni bilo smisla kakršnega koli
    nadaljnjega dela. Drug objekt je bila (predvidevam) polšna, kjer je letos
    nastal vhod s polmetrskim polmerom. Globina je znašala dobre 3 m (z blatnim
    čepom na dnu).
  </p>
</div>
<div class="slika450">
  <img src="/media/img/novice/2009/40/1.JPG" alt="" />
  <p>Včasih neučakanost povzroči malo ožje dimenzije razširitve.</p>
</div>
<div class="slika450">
  <img src="/media/img/novice/2009/40/2.JPG" alt="" />
  <p>Apnenčasta stena in kmalu dno.</p>
</div>
<p>
  V nedeljo pa sem vzel s sabo še Andreja Beleta, drobnega mladega prijatelja,
  ki že ima nekaj jamarskih izkušenj. Odprla sva 6 m globoko&nbsp;poševno
  brezno, kjer je prav tako spodaj blatni čep. Prostor pod vhodom je širok dobra
  2 m. Predvidevam, da je tudi to bila polšna.&nbsp;Ta čas sta prišla tudi
  starša iz gozda in preostalo nam je le še zavarovanje okolice vhoda z nekaj
  močnejšimi vejami. Že res, da nisem uspel pregledati jame&nbsp;s primernimi
  merami, vendar sem vesel, da ljudje vedo za nas in naše aktivnosti in nam za
  določene možne nove vhode to tudi povedo.
</p>
<div class="slika450">
  <img src="/media/img/novice/2009/40/3.JPG" alt="" />
  <p>Andrej pred vhodom.</p>
</div>
<p>Andrej Bele in <strong>Uroš Mervič</strong>.</p>
