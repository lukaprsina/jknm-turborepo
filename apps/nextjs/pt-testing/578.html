<p>
  Raziskovanje Pihalnika sega v 60-ta leta prejšnjega stoletja, ko so jamo
  raziskovali prvi člani JKNM. Več o tem si lahko preberete
  <a
    href="http://www.jknm.si/media/DK/DK1_15_Ladisic_Jama_Pihalnik_nad_Podturnom.pdf"
    target="_blank"
    >v Borivojevem članku v Dolenjskem krasu 1</a
  >. Kasneje je medklubska ekipa na enem izmed Dolenjskih jamarskih taborov
  raziskala nadaljevanje v podornem poševnem rovu. Prišli so v dvorano večjih
  dimenzij, od koder so nadaljevanje kvečjemu čutili v temnih kaminih, ki so jih
  opazovali v soju plamena karbidk. Jama je zbujala zanimanje jamarjev tudi
  zaradi možnosti povezave z zgornjim vhodom. Posledica te povezave naj bi bilo
  precej močno kroženje zraka, ki je značilno za to jamo in ji je zato tudi dalo
  ime. Verjetno je to spodbudilo prve raziskovalce in tako je Marko Pršina ob
  pomoči Ivana Lukšiča na eni izmed akcij prosto preplezal spodnji del kamina do
  police oziroma brezenca v njegovem osrednjem delu. Več v tistih pionirskih
  časih ni šlo - poguma je bilo dovolj, a sta manjkala znanje in oprema.
  Očitnega nadaljevanja pa od tam ni bilo videti. Povzetek teh raziskav je na
  kratko opisan
  <a href="http://www.jknm.si/media/pdf/2577_Pihalnik.pdf" target="_blank"
    >v tem prispevku na spletni strani JKNM</a
  >.
</p>
<div class="slika450">
  <img src="/media/img/novice/2021/08/Slika_1.jpg" alt="" />
  <p>Vhod v Pihalnik se odpira v jašku na cesti med Podturnom in Bazo 20.</p>
</div>
<p>
  Na enem izmed klubskih torkovih sestankov je beseda ponovno nanesla na
  Pihalnik in njegov skoraj mitološki zgornji vhod. Zdravko je podražil, da
  morda prepih nastaja zaradi povezave s sistemom, ki vodi v samo osrčje masiva
  Kočevskega Roga. Zaigral je na prave strune in kmalu smo se Damijan, Petra,
  Mateja in Klemen odpravili plezati kamin v končni dvorani. Na prvi akciji smo
  splezali okoli 25 m visoko in dosegli fikse,&nbsp;ki jih je za sabo pustila
  ekipa z Mihom Rukšetom in Daretom Hribarjem na čelu. Ta je kamin raziskovala
  pred okroglo dvema desetletjema in z delom na neki točki očitno zaključila. Na
  naši novodobni akciji&nbsp;je Damijan na novo opremil spust v glavnem breznu,
  Mateja in Klemen pa sva nadaljevala plezanje v stransko, precej lepo zasigano
  dvoranico, ter v kamin, ki se odpira neposredno v stropu velike dvorane. Ta se
  na žalost po 15 metrih zapre.
</p>
<div class="slika450">
  <img src="/media/img/novice/2021/08/Slika_2.jpg" alt="" />
  <p>Prvi del kamina je omogočal precej &raquo;prostega&laquo; plezanja.</p>
</div>
<p>
  Na tretji akciji smo se namenili preplezati smer do razpoke, ki se je odpirala
  ob strani stropa dvorane. Anže in Petra sta pričela s plezanjem, Klemen pa je
  izmeril do tedaj preplezane in raziskane dele. Anže je kmalu izginil v razpoki
  in obvestil, da se jama nadaljuje in da bo preveril nadaljevanje. Petra in
  Klemen sva v tem času preplezala še možna nadaljevanja v zasigani dvoranici
  ter se spustila v cca. 15 globoko brezno, za katerega smo predvidevali, da se
  poveže v kamin na začetnem delu dvorane. Povezave nismo ugotovili, saj se je
  brezno na dnu zaprlo. V tem času Anžeta še kar ni bilo nazaj, zaradi česar
  naju je že malo zaskrbelo, a hkrati zbujalo upe, da se je zadaj odprlo nekaj
  velikega. Končno sva ga zaslišala, ki je povedal, da se zadaj odpre velika
  dvorana. S Petro sva navdušeno odplezala po smeri, ki jo je Anže na novo
  opremil.
</p>
<p>
  Ko sem plezal po smeri navzgor so se začele težave. Pred očmi se mi je začela
  prikazovati temno oranžna barva. Pomislil sem, kaj bi lahko bilo narobe z
  mano. Morda sem premalo pil in sem dehidriral. Kamorkoli pogledam, vse je
  oranžno. Osvetlim steno, oranžna. Pogledam noge, vse oranžno. Na sidrišču
  hočem prepeti prižemo, pa je sprva sploh ne najdem. Namesto značilne oblike
  vidim na vrvi samo brezoblično oranžno gmoto. Srce mi začne biti in težko
  kontroliram dihanje. Kaj se vendar dogaja. Poskusim premakniti to tujo spolzko
  stvar, ki bi naj bila moja prižema. Stisnem jo, kot da gre za življenje.
  Naenkrat izgubi svojo strukturo! Med prsti se izmuzne kot blato. Občutek imam,
  kot da bi bil ujet v Dalijevi sliki. Nato jo zatipam. Pod blatom se prikaže
  ročna prižema. Nadaljujem s strganjem oranžnega blata iz mene in kmalu najdem
  tudi prsno prižemo, pa zavoro, pantin nekje na škornju &hellip; Občutek imam,
  da se mi je iz srca odvalil kamen, ker še nisem povsem izgubil razum. Pa ni
  bil kamen, samo kepa blata, ki se je odluščila od škornja.
</p>
<div class="slika450">
  <img src="/media/img/novice/2021/08/Slika_3.jpg" alt="" />
  <p>Prehod v dvorano na vrhu Blatnega pota.</p>
</div>
<p>
  Nadaljevanje za oknom v kaminu se strmo vzpenja in je polno najžlahtnejšega
  blata, ki komaj čaka, da se prilepi na nič hudega slutečega jamarja. Zaradi te
  značilnosti smo ta odsek poimenovali &raquo;Blatni pot&laquo;. Na vrhu se je
  potrebno še stlačiti skozi kratko ožino in kar naenkrat se pred tabo pokaže
  črnina.
</p>
<div class="slika450">
  <img src="/media/img/novice/2021/08/Slika_4.jpg" alt="" />
  <p>
    Nova dvorana je dimenzije 20 m x 30 m in ima višinsko razliko med najvišjo
    in najnižjo točko 30 m.
  </p>
</div>
<div class="slika450">
  <img src="/media/img/novice/2021/08/Slika_5.jpg" alt="" />
  <p>Na sredini stropa se odpira kamin, ki buri našo domišljijo.</p>
</div>
<p>
  Dvorana širine 20 metrov se proti jugozahodu poševno spušča in se po 30 metrih
  zaključi med podornimi bloki, med katerimi je videti tudi kakšno nadaljevanje.
  Zaradi velike količine blata na naših telesih so bile noge težke kot da bi
  pretekli maraton, zato prepustimo raziskovanje prehodov za naslednjič.
  Višinska razlika med najnižjim delom dvorane in stropom je 30 metrov. Točno na
  sredini stropa smo opazili kamin, iz katerega je v času našega obiska tekla
  voda. Doma sem primerjal načrt jame z reliefom površja in ocenil, da je
  višinska razlika med potencialnim vhodom na površju in tem kaminom cca. 30
  metrov. Po novih odkritjih v Pihalniku smo cilju povezavi z zgornjim vhodom
  malo bližje. Morda pa se nam kmalu nasmehne sreča in najdemo nov vhod v sistem
  Pihalnika.
</p>
<div class="slika450">
  <img src="/media/img/novice/2021/08/Slika_6.jpg" alt="" />
  <p>Klemen ne skriva navdušenja nad novimi odkritji.</p>
</div>
<div class="slika450">
  <img src="/media/img/novice/2021/08/Slika_7.jpg" alt="" />
  <p>Ko besedna zveza &raquo;umazan kot prasec&laquo; ni več samo metafora.</p>
</div>
<div class="slika450">
  <img src="/media/img/novice/2021/08/Shema_2.png" alt="" />
  <p>Shema novih delov.</p>
</div>
<div>
  <br />
  <p>
    <a href="/media/img/novice/2021/08/Shema_1.png" target="_blank"
      >Shema novih delov v polni ločljivosti.</a
    >
  </p>
</div>
<p>Foto: Damijan Šinigoj, Anže Tomšič, Mateja Kopina.</p>
<p>
  Na akcijah smo sodelovali: Petra Saje, Mateja Kopina, Damijan Šinigoj, Anže
  Tomšič in <strong>Klemen Mihalič</strong>.
</p>
